---
layout: post
title: "Ұйықтатпайтын ойлар"
author: "Dina"
# categories: journal
tags: [documentation,sample]
# image: cutting.jpg
---

    “Алаш қонған ақбоз үй бос қалды ма,
    Жетім-жесір қасында дос қалды ма.
    Өкінбейін десем де, өзегім бар,
    Өтіп кетті дүние қас-қағымда…”


Көркем әдебиеттегідей “ішуден, жеуден, өмірдің мәнін ұғынудан қалдым” деп айтатындай болмаса да, өзегімді өртеп, түнде ұйықтатпайтын көкейімде сұрақтар мен ойлар бар. 
Бір қарағанда рандомды сұрақтар болып көрінуі мүмкін, бірақ тұрақты түрде ойыма келіп, жүрегімді сыздатыны бар ма әлгі.
1. Міржақып 30-жылдары елден жырақ түрмеде жатқанда, айдауда болғанда қырда болып жатқан ашаршылықты естіп қандай күй кешті? Елінің басым бөлігін аяусыз алып кеткен бұл зілмат хабарды қалай қарсы алды? 20-жылдағыдай көмектесейін десе қолының байлаулы болғаны жүрегін қаншалықты ауыртты атамның? Қужаққа болған өшпенділігі қандай еді? Елі үшін болашақтың бұлыңғыр болып кетуін ойлап, қазақты аяп жаны ашып, жылады ма? 
2. Ахмет Байтұрсынұлы Архангельскіге айдалып кеткенде, алғашқы күні ешкімді таба алмай, далада жалғыз есеңгіреп қалдым деп жазады хатында. Алып Ахаңды үй-күйсіз суықта сенделтіп, қыдыртып қойған дүние, әділдігің осы ма? 
3. Тәуелсіз Қазақстанда өмірге келіп, тұрып жатсам да, кейде қазақ тілінің болашығын ойлап тынып, күйзеліп қалатын кездерім болады. Ахаң, Жақаңдар соншама алысып, революциядан кейін бір демі ашылады-ау деген ана тілдерінің болашақтағы күйін ойлап қауіптенді ма екен, ондай ойды ойлаудың өзі жүректерін тіліп жібергендей болған шығар. Жақаңның “Қазақ тілінің мұңы” мақаласының өзі неге тұрады?
4. Ахаң Міржақып інісінің қайтыс болғанын естігенде қандай күйде болды екен? Үміттің сөнгенімен, қайтпас күндердің  келмейтінін біліп ететін шара жоқ деп, тағдырына көнді ме?
5. Заманында тасып тұрған абыройдан ізі де қалмай, іштен шыққан жауларды санамағанда, тек жақсылығын ойлаған халқының алдында “халық жауы” болып шыға келгенінде не күй кешті?
6. Неге зиялыларымыздың өмірінде шеккен қайғы-қасіреті жетпегендей, артынан жоғын жоқтайтын қандары, ұрпақтары да қалмады екен? 5 бала берген Міржақыптан неге жалғыз тұяқ қызы ғана қалды? Ахмет атамның басына бір бала да жазбапты. Әлиханның да сүйікті, болашағынан зор үміт күткен немересі Ескендір, халық жауы таңбасынан құтылам деп барған соғыста қаза тапқаны ше? Дей келе, бүкіл қазақ Ахметтің баласы, Міржақыптың ізбасары, Әлиханның артындағы халқы екені сөзсіз.

және т.б.

Жоғарыдағы сұрақтар - риторикалық сұрақтар. Өз-өзіңе қойып, ойланатын сұрақтар. 
Тарихын білмеген ұлттың болашағы бұлыңғыр дейтін ба еді? Шын мәнінде, тек тарихты біліп қана қоймай, терең ұғынғанда ғана біз казіргіге дұрыс баға бере аламыз, болашаққа қадам баса аламыз - бұл аксиома. Тарихты оқу арқылы қателіктерді көріп олардың енді қайталанбауы үшін жағдай жасауға тырысасың, қазіргі бейбіт күніңе шүкіршілік етесің. Расында, өзімнен де байқаймын: далада балалардың күліп ойнап жүргенін көріп, тоқтап тұрып шүкіршілік етемін, себебі ашаршылықта қаншама боздақтардың қыршын кеткенін, балалықтың дәмін тата алмай мерт болғандарын білесің, арбатта жастардың қазақ тілінде ән айтып тұрғанын көріп: “Шіркін, Міржақыптар осыны көргенде ғой, қалай қуанатын еді” деп ойлаймын. Қазақстанның әлемдік аренаны бағындырған жеңістерін көріп тағы да шүкіршілік етемін;  себебі тәуелділіктің, отаршылықтың не болғанын, оның зардабының қандай болғаны санада әлі де жаңғырып тұр. 

Бір жағынан, тек Алаш арыстарының ғана емес, тарихымыз бойынша халқымыздың көрген қайғы-қасіреті бүгінгі бейбіт, тәуелсіз Қазақстанымыздың алғышарты болған шығар деп ойлаймын. Сонысымен тәуелсіздік деген ұғым аса қымбат, қастерлі. Сол үшін оны жүрегіңмен ұғынасың, құрметтейсің, қадірлейсің. Қазақстанды жақын болашақта ең мықты елдердің көшін бастап тұратындай болуы үшін әрекет қыласың, талпынасың. Тәуелсіздігіміз мәңгі болғай!


